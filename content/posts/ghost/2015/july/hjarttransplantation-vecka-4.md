---
title: "Hjärttransplantation - Vecka 4"
date: 2015-07-31T10:09:14+01:00
slug: hjarttransplantation-vecka-4
draft: false
categories:
- Hjärtfelen, sjukhusbesök och allt som hör till
tags:
- ghost
- 2015
---

Jag skrev precis ett inlägg om veckan som varit, och bl.a. att det är fredag idag och jag mår bra.. Tre minuter senare sitter jag på toan och spyr och skiter ränneskita... Alltså herregud.
Är lite skakig och svettig nu efteråt men jag känner mig bättre i magen iallafall så det är ju alltid bra.

Tänkte skriva om mina drömmar, som jag hade under tiden jag var sövd, innan jag skrev om vecka fyra, men eftersom jag inte hittar laddaren till Ipaden där jag skrev ner en del av drömmarna så får det vänta tills jag köpt en ny laddare. 
Från vecka fyra minns jag en del saker, men jag börjar med att skriva det som står i dagboken från THIVA och fyller sen på ifall jag minns något själv. Pappas dagbok är nästan tom denna veckan eftersom han jobbade hela arbetsveckan och inte var med i Lund.

![](/assets/images/ghost/2015/07/avdelare-9.jpg)

*Natten till dag 22*<br>
När vi kom så var dina föräldrar och Wiktor här och sa godnatt. Efter att dom gått lade vi dig på din vänstra sida och du somnade och sov gott hela natten. Vi önskar dig en bra dag! Annelie & Anette

*Dag 22*<br>
Idag är du lite piggare. Din pappa, mamma och wiktor var hos dig och då fick du piggelin som du tyckte var toppen. Isbitar har du också sugit på ibland. Sjukgymnasten Hanna har du haft gympa med och suttit på sängkanten i fem minuter, jättebra jobbat Camilla!
Brita & Birgitta

Dagen som jag fick piggelin på minns jag så jävla tydligt. Jag har aldrig i mitt liv smakat nånting så gott förut. Det kylde min hals underbart och smaken av glassen gjorde mig lycklig.. Helt ärligt kände jag bara lycka av att äta den där underbara glassen.. Sen att jag spydde som en idiot efteråt och att det var väldigt svårt att äta med respiratorn i halsen spelar ingen roll, det var så jävla värt ändå. 

*Dag 22, eftermiddag*<br>
Du är en fantastisk tjej Camilla, pigg, alert och tålig, en riktig kämpe! Under eftermiddagen har dina anhöriga varit här, på kvällskvisten så började du må illa och kräka. När vi nästan var klara med renbäddningen så kräkte du ytterligare en gång, nu ännu mer, så vi fick börja om en gång till men när vi var klara fick vi tummen upp och du verkade vara nöjd. 
Nu hoppas vi att du snart blir av med slangen i halsen så du kan prata med oss, även om du är jätteduktig med pektavlan. 
Vi som varit hos dig här i eftermiddag är Bengt & Gunilla. Kämpa på!

Det är samma dag, och jag minns det här tydligt.. Det var så jävla typiskt.. När dom renbäddar så ligger man i sängen (för jag kan ju inte stå eller sitta än) och blir vänd åt ett håll för att få bort lakanen och sen in med nya, och då vänds man till nästa sida.. Och vid varje vändning den kvällen så spydde jag, så det var lite komplicerat för dom att fixa till allt, men tillslut hade jag väl inget kvar i magen för jag slutade iallafall att spy.. 
Pektavlan som dom skriver om är en typ smal plywoodskiva som de skrivit alfabetet på ena sidan och några meningar på andra sidan (exempelvis "Är det dag eller natt?" "Ring anhöriga" "Smärta" "Törstig" osv).. Jag använde mig nästan alltid av alfabet-sidan och jag älskade den där plattan (fast den var tung och riktigt sliten) för jag kunde åtminstone kommunicera på något sätt... 
Det fanns så mycket jag ville säga men det var verkligen inte lätt med den där tavlan, det var många gånger jag fick ge upp för de som skulle tolka gav upp, och det var många gånger det blev fel ifall man skrev meningar.. Det fanns inget mellanslag så allting blev ihopskrivetsåhärochsamtidigt skamanhakollpå allabokstäverjag sätter fingret mot.. Och mina fingrar skakade som fan (p.g.a. mediciner och kraftansträngningen att lyfta armen) så jag träffade inte alltid bara en bokstav utan flera... 
Men körde man bara något ord och började man om några gånger på samma ord så löste det sig oftast med plattan och jag var så glad att den fanns, för att ligga där i en vecka utan att kunna kommunicera alls mer än tumme upp och ner, skaka och nicka med huvudet, det hade inte vart alls uppmuntrande.

*Natten till dag 23*<br>
Du fick besök strax efter att vi kommit. Du hade så ont i din mage och den var så spänd som en trumma. Vi tyckte så synd om dig för att du hade det så jobbigt. Magen börjar ju komma igång så det är väl snart bra igen. Du fick en sömntablett men den gjorde ingen nytta så du fick sovmedicin direkt i blodet istället. 
Du är en verklig kämpe. Ha en bra dag Camilla
Anna & Ann-Christin

Det här minns jag också, och tyvärr så var magen så även dagen efter.. 

*Dag 23 eftermiddag*<br>
Hej igen Camilla, idag eftermiddag har du haft mycket besök, du verkar ha det ganska bra ikväll, efter att vi tvättat av dig och renbäddat var du jättetrött, du ville titta på tv men ögonlocken var väldigt tunga. Vi ses imorgon igen. Bengt & Brita

*Natten till dag 24*<br>
Du fick besök ikväll också men du sov, så de gick igen. Du vaknade efter en stund och tittade på TV, sen blev du sugen på piggelin och det fick du. Därefter ville du ha lite yoghurt. Vi la dig lite på sidan ett tag, men du ville tillbaks på rygg. Sen fick du sovmedicin i blodet och nu sover du gott. Du sov till 05 och ville sen ha mjölk och du drack 50ml.
Magen har skött sig också och sen ville du ligga på sidan. Vilken tjej du är och vilket tålamod! Anna & Ann-Christin

Jag minns den dagen jag åt yoghurt och mjölk, det var också otroligt gott men något jag reagerar på nu är att jag drack mjölken vid 05 på natten? Jag har känslan av att klockan var typ mitt på dagen men ja, man är ju rätt rejält förvirrad i det tillståndet jag var i..

*Dag 24, förmiddag*<br>
Allt lugnt under förmiddagen, Wiktor och din pappa har varit här. Du har druuckit saft och ätit is. Brita & Margareta

*Natten till dag 25*<br>
När vi kom så hjälpte vi dig så du fick tvätta av dig lite, borsta tänderna och så fick du rena lakan i sängen. Sen har du sovit i stort sett hela natten.
Vi önskar dig en bra dag! Marie & Anette

Jag minns att jag hatade tandkrämen dom använde. Är kinkig med det där och det var vidrigt...

*Dag 25, förmiddag*
Under förmiddagen har magen strulat, du är spänd i magen och ett par gånger kommer det lös avföring. Besök av pappa och Wiktor på förmiddagen. Druckit saft och ätit is. Efter lunchtid mår du illa, kräks, inte alls trevligt, vi sätter dig upp på sängkanten och lägger rent lakan. Gunilla & Margareta

*Dag 25, eftermiddag*<br>
Hej! 
Idag har det varit en bra dag. Förutom att magen är lite bråkig. Doktorn gjorde ett UKG(Ultraljud på hjärtat). Han var nöjd. Kirurgen kom förbi och tittade till dina sår. Han var också nöjd. Ikväll har vi hjälpt dig med tvätt, tandborstning och rena lakan. Du känner dig mycket varm och fläkten är på hela tiden. Annelies sugteknik gillade du skarpt. Samarbetet blev utmärkt.
Försök att få en bra natt! Sov gott!
Annika, Annelie & Tarinda.

Den här kvälle minns jag rätt väl.. Minns dock inte ultraljudet eller kirurgen som kollade såren, men Annelies sugteknik minns jag.. Grejen är att jag mådde ju illa, spydde en del och sådär, då fastnar det slem och grejer i respiratorn.. Och man får inte suga för mycket i respiratorn med suginstrumenten, för det försämrar funktionen, så dom vill helst inte göra det, men jag ville att dom skulle göra det rätt ofta för det kändes obehagligt att andas när det var slem i röret.. Men då brukar dom kompromissa och suga utanför röret och suga bort slem i halsen eller munnen, men varje gång dom gjorde det så ville jag spy så det fungerade inte för mig..
Då sög dom i respiratorn till slut ändå men var fortfarande restriktiva med hur ofta dom gjorde det..och tyvärr efter ett tag så började jag även spy av att dom sög i respiratorn så det blev bara fel på fel.. Men Annelie testade att jag skulle hosta samtidigt som hon sög i respiratorn, för då behöver hon inte gå så långt ner med suginstrumentet, om jag hostar fram grejerna.. Sååå, samarbetet var verkligen utmärkt ;D

*Dag 26, förmiddag*<br> 
Under förmiddagen har man gjort ett "EKO" (Ultraljud) på dig, röntgen har varit här och gjort buköversikt, din mage är spänd. Du har suttit några min på sängkanten, efter det kom wiktor.
Anna & Margareta

![](/assets/images/ghost/2015/07/20150731_134546.jpg)
![](/assets/images/ghost/2015/07/20150731_134619.jpg)
Vill bara att ni lägger märket till tummen upp! För ja, så var det. Allt var hemskt och kämpigt egentligen, men det var för mitt egna bästa och jävlar vad man mådde bra när man klarade minsta lilla sak.
![](/assets/images/ghost/2015/07/20150731_134718.jpg)
![](/assets/images/ghost/2015/07/20150731_134742.jpg)



*Dag 26, eftermiddag*<br>
Röntgen av din mage visar inget stopp men att du har mycket gas i tarmarna. Din mage är ändå mindre spänd jämfört med igår och du har mindre illamående. Vi har åter startat lite sondmat till dig. Du har ikväll borstat tänderna själv men tandborsten är tung och det är svårt med slangarna som är i vägen i munnen, näsan och halsen.
Vi håller på att trappa ner NO och är nu nere på 0.1. Om det håller över natten kan du snart bli av med respiratorn.
Väl kämpat idag
Gunilla & Lotta

Jag minns den där förbannade utmaningen att borsta tänderna. Inte nog med att jag skakade rätt rejält på händerna, men det var så otroligt TUNGT att hålla upp armen med en tandborste i. Sen att krångla mellan alla slangar och försöka spotta och skölja..  Herregud vilket jävla projekt, men jag gjorde det och jag gjorde det tamejfan jävligt bra och efteråt var jag helt slut...Den natten önskade jag att jag skulle slippa respiratorn, för nu var jag rejält jävla trött på den. Jag ville prata och äta.. Vet faktiskt inte vilket jag ville mest, men det var allt jag tänkte på hela dagarna.. Tänk att få äta igen, och prata.. Berätta för min fina familj vad jag känner och tacka alla sköterskor... Och på TVn gick det bara matreklamer och matprogram som gjorde mig ännu mer sugen på mat..

*Dag 27*<br>
Hej Camilla. Just nu är du på hjärtbiopsi. I morse var din sambo på besök. Du tyckte det var lite jobbigt med allt stök inför biopsin så du fick sova istället. Bra jobbat idag! Erika & Sara

*Dag 27*<br>
Klockan 14.30 var det dax att koppla bort respiratorn och nu andas du själv, t.o.m. andningsträningen håller du redan koll på. Din mamma och wiktor har varit hos dig. Har fotograferat dig utan respiratorslangar som du bad om. Tummen upp, förståss! Birgitta & Brita
![](/assets/images/ghost/2015/07/20150731_134859.jpg)
Här ligger jag utan respirator :D Har dock en mask på mig som sprutar koksaltslösning (om jag minns rätt) för att luckra upp slem och annat så jag ska kunna få upp det enklare.
![](/assets/images/ghost/2015/07/20150731_134941.jpg)
Man kan även se min högerhand här, detta är ändå tre veckor efter problemet uppstod men underarmen är helt blå och svart/brun fortfarande.. 

*Natten till dag 28*<br>
Godmorgon Camilla!
Vi tycker att du haft en bra natt. Igårkväll var din mamma hos dig. Du hade det jobbigt då med mycket slem som du var duktig att spotta ut.  Vi bestämde att prova att lägga dig på rygg och höja upp huvudändan. Du slutade då att hosta och du kunde få lugn och ro. Du sov ganska många timmar. Radion har varit på med fin musik hela natten. Fram på morgonen har din mage stört dig några gånger. 
Mamma kom nu tidigt på morgonen. Mysigt. Ha en riktigt bra dag.
Evelyn & Lisbeth

Dagen efter att respiratorn togs ut var jag lycklig som få, men dock så var det en rejääääääääääl mängd slem och sånt i luftrören och lungorna som skulle upp.. Hela dagen satt jag och hostade och fräste, jag gjorde slut på 1,5 papperrullar av denna sort:
![](/assets/images/ghost/2015/07/pappersrulle.jpg)
Första dagen kunde jag inte göra något ljud eller prata heller, stämbanden är nämligen mycket vidgade och felplacerade efter att man haft respirator.. Andra dagen efter att respiratorn var ute så kom pappa ner igen och han sa till mig att "men låt lite då så jag får höra dig" och då sa/sjöng jag ut ett "laaa" men mycket mer än så blev det inte de första dagarna.. utan jag använde mig av pektavlan fortfarande.. det gjorde rätt ont att försöka få fram ljud.. Men att äta isgrejer eller dryck var underbart.
Radion hade jag på nästan varje natt, speciellt i början för det var enormt jobbigt att lyssna på alla bubblande ljud, alla konstiga larm och alla pumpar och sånt.. I början trodde jag att jag hade blivit hjärnskadad för allt jag kunde fokusera på var dom ljuden.. "Blubb, frrrrt, plump, plask" etc... de första dagarna jag var lite vaken var rätt skrämmande för jag låg bara och lyssnade och det enda jag hörde var sånt där, inte så mycket prat och annat... Sen då och då så tjöt något larm väldigt nära mig och då trodde jag att jag höll på att dö varje gång, fast det visade sig vara att en medicin i medicin-racket (se bild nedan) var slut eller hade fått en bubbla i sig eller liknande... det tog några dagar innan jag förstod det, så vid varje larm blev man väldigt medveten om hur man andades, hur hjärtat kändes, jag kände helt enkelt efter varje gång så jag fortfarande levde.
![](/assets/images/ghost/2015/07/20150705_122613-1.jpg)

*Dag 28*<br>
Du har smakat lite yoghurt och blåbärssoppa, det tyckte du var jättegott. Wiktor, mamma och pappa har varit hos dig. Du har också ätit piggelin. Ikväll har vi tvättat ditt hår, det tyckte du kändes skönt. Du tyckte inte att du sovit gott natten som gick så hoppas denna blir bättre.
Ann-Margret & Brita

När de tvättade håret på mig så låg man i sängen med en typ mjuk, uppblåsbar balja som håret låg i.. det var sååååå skönt. Det luktade gott och jag blev gosigt varm.. Allting kändes helt perfekt den dagen minns jag.. Pappa var tillbaks (efter att hans bild pajat halvvägs och han fick ta tåget), jag hade mamma och Wiktor där med, jag fick äta goda saker, jag hade inte slangen i halsen, jag fick känna goda dofter och sängen kändes underbar.


######Pappas dagbok
*Dag 28*
Idag när jag kom ner (efter att sportwagonen fallerat) så var du utan respirator och kunde säga några viskande ord. Men det gjorde ont när du försökte prata så vi använde pekplattan (det var svårt för du skakade som fan). Men du var nöjd att vara utan respiratorn du åt en kola glass när jag var där och på kvällen så kom Rojja och Johan. Rojja pratade en hel del om dig och förklarade att du har en speciell plats i hennes hjärta och så sa hon att det är dom som kämpar som överlever och kämpat det har du verkligen.




