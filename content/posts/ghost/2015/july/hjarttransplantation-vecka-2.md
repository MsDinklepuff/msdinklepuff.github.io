---
title: "Hjärttransplantation - Vecka 2"
date: 2015-07-07T09:41:45+01:00
slug: hjarttransplantation-vecka-2
draft: false
categories:
- Hjärtfelen, sjukhusbesök och allt som hör till
tags:
- ghost
- 2015
---

![](/assets/images/ghost/2015/07/blackdustball.jpg)
Min hjärttransplantation <u>skulle bli</u> sjätte gången som jag gjorde en open heart surgery (OHS) som det kallas.. Sjätte och sista öppningen av bröstkorgen, men det blev istället 9 öppningar för alla komplikationer.
För att förstå den allvarliga situationen jag var i så tänker jag berätta om när jag, Wiktor och pappa satt och pratade vid en lunch ungefär 5 eller 6 veckor in i allt det här..
Pappa började med att säga **"jadu lilla vän, du har inte haft en lätt resa, men nu är du iallafall påväg tillbaks"** och jag, med min positiva, lite naiva, attityd svarar:
**"Ja, men det finns folk som har haft det värre"** (Tänkte bl.a. på barn i afrika och syrien m.m.) och då svarar Wiktor och pappa i mun på varandra
**"Aa men då dör man om man har det värre..."**

Anledningen till att jag skriver det här är för att jag själv aldrig kände mig så nära döden, jag var ju sövd.. Och när jag väl var vaken så jag fattade nånting av min omgivning så hade jag mitt jävla "go" och min envishet igång direkt. På nästan varje bild jag har från THIVA där jag är vaken så gör jag "tummen upp".. Ni ska få se :) 
Och ytterligare en anledning är för att när dom sa det här till mig så blev jag själv lite ställd.. Jag hade inte riktigt greppat att ja, jag var så jävla nära att dö där borta. Så hemskt jävla otäckt att tänka på i efterhand, för inför att dom körde mig till operation var jag så extremt säker på att jag skulle vakna ungefär tolv timmar senare och allt skulle vara bra...

![](/assets/images/ghost/2015/07/avdelare-5.jpg)


*Natten till dag 8*<br>
Natten har varit bra för dig. Sen du fick prisman igår har vi kunnat dra 2 liter vätska ifrån din kropp och det är jättebra.
Vi hoppas att du får en bra dag!
Vi som varit hos dig
Monica & Johan S

*Ett inlägg i THIVAdagboken från pappa igen*<br>
Jag & mamma kom på morgonen, då mötte vi Carsten (en av de 3 specialistläkarna på THIVA som hade hand om mig). Han såg glad ut och han berättade att allt såg bättre ut, -2L vätska, du styr hjärtat till viss del själv och en massa andra glada nyheter! Du ser fin ut, inte svullen eller ansträngd. Du börjar se ut som vår Milla <3 =)

*Dag 8, förmiddag*<br>
Du har haft besök under förmiddagen i omgångar och de ser lika positivt på attt svullnaden (vätskan) börjar försvinna. Vi har också tagit bort ögonkamrarna!
NO-behandlingen är avslutad och den apparaten är bortkopplad. Nu får du istället lufströrsvidgande läkemedel via respirator-tuben.
En ny hjärtstödjande medicin (Simdax) är insatt och den behandlingen ges under 48 timmar.
Prisman fungerar väl och drar ut vätska.
Det blir nämligen en hel del volym av de farmaka vi måste ge!
Sköt om dig! // Gunilla H & Gunilla F

*Natten till dag 9*<br>
Camilla, du har haft en bra natt, din pappa kom förbi en sväng till innan det var dags att släcka lyset. Vi hoppas du får en bra dag och kämpa på!
Paulina & Ingid R

*Dag 9, förmiddag*<br>
Det har varit en lugn dag på salen. Vi har pysslat med dig och fixat. Du var väldigt kall om fötterna, så vi la extra filtar på dig så att du fick värme.
Alla apparaterna runt dig fungerar fint och hjälper dig att må bättre.
Pappa har varit hos dig en stund.
Vi som varit hos dig: Sussie & Anita

*Dag 10, förmiddag*<br>
Idag lättar vi lite på ditt sömnmedel. Vi vill gärna ha kontakt med dig och det vill Wiktor och pappa också.
Vi gör inga större förändringar medicinskt idag. Imorgon kanske ECMOn ska opereras bort.
Du kissar så bra nu så när dialysfiltret blir gammalt avvaktar vi med att starta om maskinen med nytt filter.
Annars har vi mest pysslat med dig, ändrar på dina ben, armar och nacke för att du inte ska bli så stel.
Ha en fortsatt bra dag
Lena & AnnSofi

*Ett inlägg från pappa igen, dag 10*<br>
Hej Gumman!
Jag & Wiktor var förbi och du var "kontaktbar". Du reagerade på när vi försökte tala till dig och när Wiktor klappade dig.
Så skönt att se =D!
Tjejerna som tar hand om dig är helt fantastiska med dig och oss.
Det känns tryggt. Alla hälsar, speciellt Bitte (satt och pratade med henne i 45 minuter nyss).
Vi kommer upp senare!
Pappa & W.

*Natten til dag 11*<br>
Under natten har du varit instabil i ditt blodtryck och din syresättning. 
Du har fått blodprodukter, blev då stabil en stund, sen blev du instabil igen.
Så har det varit hela natten.
På morgonen kräkte du, så sondmaten har vi tagit bort. 
Hoppas att dagen blir bättre för dig.
Marianne & Roya

*Dag 11, förmiddag*<br>
Hej!
Idag när vi kom var du ganska instabil. Lågt blodtryck, lite kall om händerna och stressad. Du var ganska ytlig också, hade bara lite sovmedicin.
Efter ronden gjordes ett nytt ultraljud på hjärtat. Efter det bestämdes att du skulle åka in på operation igen.
Din pappa har varit hos dig en stund nu på förmiddagen och han vet om planerna för dagen. Din mamma har ringt och även hon har fått informationen.
Nu är du inne på operation så vi får se senare vad dom har gjort. 
Kämpa vidare! //Annika & Cecilia

*Inlägg från pappa, dag 11*<br>
Hej på dig!
Nu är du tillbaks från operationen, dom tog bort en blodansamling i hjärtsäcken och lite vätska från lungan men dom tyckte att du inte var stabil nog för att koppla ur hjärtpumpen (ECMOn).
När vi kom så fixade tjejerna med dig men du var fin i färgen och såg bra ut (i morse så var du rätt grå och kall om händerna).
Sådana här dagar tär på pappa ska du veta!
Man undrar hur mycket du orkar..
Det är väldigt ensamt när jag inte har dig att prata med. Thåström och jag nynnar "en flicka med guldbruna ögon"...

*Dag 11, eftermiddag*<br>
När vi kom idag vid tvåtiden fick du oss att arbeta ska du  tro. Du blödde ganska mycket efter operationen p.g.a. mediciner du fått.
Nu vid sjutiden är det mycket lugnare.
Pappa och pojkvän har varit här ett par gånger och har nu åkt för att hämta din mamma. Vi hoppas det fortsätter gå bra med dig. God natt önskar AnnSofi & Paulina.

*Natten till dag 12*<br>
Natten har varit sådär för dig. Du har varit instabil i ditt blodtryck under natten och vi har behövt höja blodtryckshöjande medicinerna.
Du har kissat bra men inte tillräckligt bra, så vi har fått sätta in prisman igen för att du ska bli av med mer vätska.
Du har sovit gott med hjälp av sömnmedicin.
Vi hoppas att du får en bättre dag!
Vi som varit hos dig: Monica & Johan S

*Dag 12 förmiddag*<br>
Förmiddagen har varit lugn.
Du har sett ut att vila lugnt. Mamma & Pappa har varit här. En läkare från kardiologen var här och gjorde ultraljud på hjärtat, din mamma var med då och hon fick tillfälle att fråga osv. (Mamma berättade om detta för mig några veckor senare och då berättade hon att det var en ren jävla glädje att se mitt nya hjärta på ultraljudet. Det pumpade äntligen BLÅTT och RÖTT, inte orange-lila-grön-blå-röda-färger som mitt gamla hjärta (det läckte och blodet blandades) och mamma fylldes av lycka).
Nu är sjukgymnasten Hanna här och gör lite sjukgymnastik med dig, fast du sover.
Det är viktigt att röra på fötter och ben så att du har rörligheten kvar när du ska komma upp.
Vi som har haft hand om dig idag heter Eva & Catarina M-A.

*Dag 12 eftermiddag*<br>
I eftermiddag fick du besök av Wiktor och senare av din mamma. Sedan kom kardiologen tillbaka för att göra ett nytt ultraljud på ditt hjärta. Det visade att du åter igen hade en blodansamling runt hjärtat som behövde tas bort. Så i skrivande stund är du på operation för att utrymma det. Din mamma har ringt och har också fått information om din operation. Vi får se när du kommer tillbaka vad dom har gjort. 
Fortsätt kämpa på Camilla! 
Anna N & Lisbeth

*Natten till dag 13*<br>
På kvällen när vi kom var du kommen tillbaka från operation. Det man skulle göra var att utrymma koagel runt ditt hjärta, man tog också bort ECMOn nu. Du var stabil en stund sedan har du haft lite svårt att hålla ditt blodtryck och din saturation (syremättnaden i blodet). Nu har du också prisman tillbaka då du behöver bli av med en del överbliven vätska från operationen. Medicinerna har man justerat lite upp och lite ner. Vi som jobbat inatt är Monika P & Åsa

*Dag 13*<br>
Hej Camilla!
I eftermiddag fick vi veta att du gjort ett ultraljud på hjärtat. Vi har även gjort en bronkoskopi på dig. Då tittar man ner i dina lungor. Det såg bra ut.
Dina föräldrar och Wiktor har varit på besök.
Vi som varit hos dig 
Gunilla F & Sara

*Dag 14, förmiddag*<br>
Hej Camilla!
Imorse kom din mamma och hälsade på. Vid 9 gjordes den första hjärtbiopsin på ditt hjärta. Då passade vi på med att byta infarter på din hals, bl.a. CVKn. *(CVK är "central ven-kateter", en infart man har i halsen där man kan spruta in mediciner och ta prover ur m.m. riktigt smidigt.. Det är den långa smala slangen på bilden som visas nedan.. De två tjockare små är en CDK - central dialyskateter)*
![](/assets/images/ghost/2015/07/20150606_082425.jpg)
Efter det fick du vara i fred en stund, annars idag har det inte skett så mycket.
Vi som varit hos dig
Gunilla F & Sara

*Dag 14, eftermiddag*<br>
När vi kom till dig idag så var du vaken och vi fick kontakt med dig. 
Du rör på händer och fötter, och kramar med händerna.
Dina föräldrar och Wiktor har varit hos dig en stund nu på kvällen. 
Hoppas att du får en bra natt
Marianne & Inger

![](/assets/images/ghost/2015/07/avdelare-6.jpg)

Pappas egna dagbok har några inlägg från denna veckan också, här kommer dom.

Dag 12
Idag när vi var uppe på morgonen så såg du fin ut, dom hade sänkt sömnmedlet så att du reagerade på att vi var där, vi kände oss glada och positiva när vi lämnade dig.
Ett ultraljud skvallrade om en liten blodansamling runt hjärtat men det var inte mycket och inget problem.
Mitt på dagen var det samma visa du såg ut att må bra och reagerade på beröring och tal.
Mina tröjor var slut så vi bestämde oss för att åka till ett köpcentrum som heter Nova.
När vi gick där och kände oss glada och nöjda med att du tycktes må bättre så ringer telefonen, hemligt nummer, fan jag hatar detta jävla nummer, varje gång det ringer så känns det som att jag inte vågar svara, det är så jävla ångestladdat.
Det var läkaren som förklarade att dom hade sett på ett nytt ultraljud att det tillkommet mer blod runt hjärtat och du var tvungen och åka ner på operation igen, klockan var kvart över fyra och han sa att det skulle ta ca 2 timmar.
Okej, dom gjorde det ju igår, men vad är det som läcker och varför fixar dom det inte?
Vi åkte till rummen och väntade på att dom skulle ringa.. klockan blev 7, den blev halv 8, vid 8 så ringde mamma Thiva och frågade om dom hört något men nej dom hade inte hört något heller...
Vid 21 ringer läkaren och förklarar att du var klar och att anledningen till att det tog så lång tid var att dom bedömde att hjärtat var i så god kondition att dom beslutade att ta bort pumpen (ECMOn).
Vi var uppe lite senare och kollade in dig, djupt nedsövd, lite tagen.

Dag 13:
När vi var uppe efter frukost idag så var du stabil men din höger hand var rätt blå, dom håller dig på ett rätt lågt tryck för att skydda hjärtat och Carsten sa att det är två dygn nu som är lite kritiska vad gäller hjärtat. Han var inte helt nöjd med att koppla ur pumpen igår utan han hade gärna sett att den satt i ett par dagar till, men det var som han sa att man får kompromissa och balansera tillvaron så det blir det bäst för dig.
Vi fick förklarat att nu hade dom fixerat bröstkorgen på dig, så dom hoppas att dom inte ska behöva öppna dig igen. (den biten känns jätte skön) 
När vi var uppe mitt på dagen så var läget oförändrat, Carsten förklarade att de tagit ytterligare ett ultraljud och det visade inga försämringar. Det fanns lite blod kvar vid hjärtat men det var inget dom såg som ett problem. Mamma och Wiktor masserade bort det blå från din höger hand. Du är djupt sövd men har fin färg i ansiktet och du är inte svullen. Efter det så gick jag ner till domkyrkan och tände ljus igen och förklarade för alla att dom skulle släppa tillbaka dig till oss.
Vi var uppe efter maten och läget var som innan, jag pratade med Dianas mamma och farbror hon hade varit ute och ätit glass! *(Diana var patient samtidigt som mig och hon hade gjort hjärt och lungtransplantation, hon kom in typ 10 dagar innan mig och nu hade hon äntligen blivit stark nog att få åka rullstol och få en glass, så himla fint och kul. När jag vaknade veckan efter och pappa berättade detta så var jag väldigt avundsjuk.. Jag själv hade respirator kvar och ville mer än allt äta en liten glass...)*
Senare när vi gick hem så kändes det tungt.. alla dessa dagar utan att du kommit ur det kritiska läget, det känns tungt att se dig så hjälplös och svag.
Vi gick upp vid 21 och kollade in dig och läget var som innan, detta är vad dom vill, att det ska vara så att hjärtat får arbeta lugnt.


 
Dag 14:
Idag ska dom ta den försa biopsin på hjärtat (det har inte gått när du haft hjälppumpen),
mamma gick upp innan frukost och kollade till dig.
Carsten såg nöjd ut och alla värden hade blivit lite bättre , jag och Wiktor bestämde oss för att vi inte går upp förens vid 12.
Resultatet av biopsin får vi i morgon, mitt på dagen så var allt oförändrat och vi sa att det var det absolut bästa nyheten, då får ju det nya hjärtat jobba i lugn o ro.
Vi hoppades att du kanske skulle vara vaken någon gång på söndag om det fortsatte som det gjort.
Vi bestämde att äta vid fem och sen gå upp till dig igen.
När vi kom upp så gick mamma och Wiktor in först, men efter en liten stund kommer mamma rusande i korridoren och säger att jag måste komma in, Millan är vaken. Shit Pommes frites! hur kunde det här hända? 
Vaken? Jag följer med mamma in i rummet och jodå visst är du vaken och inte bara vaken du är med oss!
Du nickar när vi frågar något och du skakar på huvudet när vi frågar om du har ont och du fäster blicken och himlar med ögonen. Den känslan som for genom oss alla går inte att beskriva men februari är inte den grymmaste det är du! 
Efter en stund så märkte vi att det blev lite jobbigt för dig och jag beslutade att vi låter dig vila. Detta är lätt en av dom bästa dagarna i mitt liv!
Jag skickade ett sms till Klas att han kunde ringa när han vaknat, han ringde direkt och jag förklarade allt som hade hänt och jag tror han grät av lättnad. Sedan var det farmor, hon var hos Bitte så hon slog på högtalarfunktionen och dom satt och snyftade liksom jag när jag berättade.
När det var klart så satte jag på Flicka med guldbruna ögon.
När vi var uppe vid nio så hade dom sövt ner dig lite djupare, pulsen var rätt hög och trycket var lite lågt.



