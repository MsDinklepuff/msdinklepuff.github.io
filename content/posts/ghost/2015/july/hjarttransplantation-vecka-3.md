---
title: "Hjärttransplantation - Vecka 3"
date: 2015-07-16T16:41:00+01:00
slug: hjarttransplantation-vecka-3
draft: false
categories:
- Hjärtfelen, sjukhusbesök och allt som hör till
tags:
- ghost
- 2015
---

I slutet av vecka 3 var första gången jag minns nånting ifrån transplantationen. Jag minns vissa fragment från dag 19, men jag börjar ändå med att skriva det som står i dagboken och berättar om mina egna upplevelser efteråt.
Från denna veckan finns inga foton, utan det är först dag 26 jag har bilder igen.

![](/assets/images/ghost/2015/07/avdelare-7.jpg)


*Natten till dag 15*<br>
Natten har varit bra för dig. 
Alla värdena har varit stabila och du har sovit gott med hjälp av sömnmedicin.
Vi hoppas att du får en bra dag! 
Vi som varit hos dig
Roya & Johan

*Dag 15, förmiddag*<br>
Hej Camilla!
Imorse stängde vi av sömnmedicinen och då kom dina föräldrar och Wiktor. Sömnmedicinen startar vi igen när du vill vila och slappna av. Överlag har det varit lugnt för dig och det har inte skett några större förändringar
Inger & Sara

(Under den här perioden så släppte dom ofta på sömnmedicinen under dagen så jag blev mer ytlig, men när man drar på den igen så glömmer man bort allt som hänt innan, så även om mina föräldrar fick kontakt med mig så visste jag fortfarande inte om nånting eftersom jag tappade dom minnena när medicinen slogs på igen).

*Dag 15, eftermiddag*<br>
Eftermiddagen och kvällen har varit lugn. Vi har tvättat ditt hår och du tyckte nog att det var skönt. Dina föräldrar och Wiktor har varit hos dig. Vi som har varit hos dig är Annelie & Katarina

*Dag 16*<br>
Hej Camilla, på förmiddagen så sänkte vi lite på din sömnmedicin. Du vaknade till. Din mamma var här och ni fick kontakt. Även läkaren var här. Han passade på att berätta om din operation och att du varit här i drygt två veckor. Du såg lite förvånad ut över den informationen. Efter en liten stund så kände du dig stressad. Då ville du ha lite sömnmedicin, vilket du fick. 
Under eftermiddagen så har mamma och pappa varit på besök. Emellanåt har du varit så vaken att du har kunnat nicka och skaka på huvudet när vi pratat med dig. Ikväll så har vi tvättat av dig och bäddat in nya fräscha lakan. Ha en fortsatt bra kväll.
Sara O & Carina

*Natten till dag 17*<br>
Du har sovit lugnt och skönt nästan hela natten.
Dina föräldrar och Wiktor var hos dig en stund igårkväll och sa godnatt.
Prisman tuffar på som vanligt. Ute ser det ut att bli en fin vårdag. Kämpa vidare!
Annika & Roya

*Dag 17*<br>
Hej & Godmorgon Camilla!
Efter en kall morgon så ser det ut att vara en fin och solig dag. Du har inte så mycket sömnmedicin, vilket gör att du är så vaken att du nickar och skakar på huvudet när vi pratar med dig. Mamma, pappa & Wiktor har varit här och de kommer tillbaka senare i eftermiddag. Ha en fortsatt bra dag. Åsa & Carina

*Dag 17, eftermiddag*<br>
Hej Camilla!
Det har varit en stabil eftermiddag. vi har börjat sänka lite långsamt på NO-gasen. Prisman har vi tagit bort ikväll för att se hur mycket du kissar själv. Vi har tvättat, bäddat rent och lagt om dina drän. Mamma, pappa och Wiktor kom hit på ett kort besök. Hoppas att du får en bra natt.
Anna & Katarina

*Dag 18, förmiddag*<br>
Allt har gått bra under förmmiddagen. Du har suttit på sängkanten ca 5 minuter, NO håller på att trappas ut och dina drän är utdragna. Du har besök av dina nära och kära. Annelie & Margareta

*Dag 18, eftermiddag*<br>
Eftermiddagen och kvällen har varit bra för dig.
Du har haft besök av din mamma, pappa och Wiktor i omgångar under eftermiddagen och kvällen. Du har upplevt att du har sett otäcka saker under eftermiddagen men nu här ikväll har dom försvunnit ifrån dig. Vi hoppas att du får en bra natt och att du får sova gott! Vi som varit hos dig: Anita & Johan

*Natten till dag 19*<br>
Du har sovit lugnt och skönt nästan hela natten, dina anhöriga var här igårkvälloch sa godnatt. Du har inte så mycket sovmedicin, vilket gör att du vaknar betydligt lättare. Prisman har du inte haft sen i söndags, du kissar bra själv. Ha en bra dag och kämpa på! Vi som varit här inatt är Gunilla & Bengt

*Dag 19* (Den här dagen minns jag extremt lite av, men jag minns att jag mådde väldigt illa och att när jag satt på sängkanten med respiratorn så trodde jag att jag skulle dö eftersom jag höll på att spy samtidigt)<br>
Idag har du haft besvär med magen. Diarré och kräkningar, som gjorde dig stressad förståss. Sjukgymnasten Ewa har varit hos dig, då satt du på sängkanten i ca 5 minuter. Din familj och Wiktor har varit hos dig under dagen. God natt önskar Lena & Birgitta

*Natten till dag 20*<br>
Natten har varit lugn och bra för dig. Du har sovit gott med hjälp av lite sömnmedicin och lite lugnande. Vi hoppas att du får en bra dag! Vi som varit hos dig Roya & Johan

*Dag 20*<br>
Det har varit en lugn och bra dag. Det blev en liten utflykt till röntgen, du fick sova under tiden. Under eftermiddagen kom sjukgymnasten, det var dags att komma upp och sitta på sängkanten, det gick mycket bra!
Mamma & Wiktor har varit hos dig, de berättade att dina ögon är ljuskänsliga och att du lätt får migrän. På kvällen har vi pysslat om dig. Trots att du har en slang i halsen och i näsan är du fantastiskt tolerant och lugn, en riktig kämpe.
Hoppas att natten blir bra för dig. Annelie & Katarina.

Dag 20 ur mitt perspektiv: Jag minns inte jättemycket från den dagen heller men jag minns att jag kände mig stulen på tid.. För jag var vaken innan röntgen och de förklarade för mig att jag skulle dit..Men jag somnade lite inför röntgen och trodde att de skulle väcka mig för att säga att vi drar till röntgen nu (och då öka sömnmedicinen) men istället så drog dom på medicinen medan jag redan sov och när jag vaknade så trodde jag fortfarande inte att jag hade vart iväg, men det hade jag tydligen.. Blev lite snopen och kände det som att de stulit min tid på något sätt.. Men jag kom över det rätt snabbt, fast känslan störde mig rätt mycket den dagen.. Kändes som att dom kunde göra vad som helst så länge jag sov och det var lite läskigt för man vill gärna ha kontroll.. Och jag tror det var första dagen jag var så pass vaken att jag själv fattade att jag var vaken, så då vill man gärna vara i kontroll.

*Dag 21*<br>
På förmiddagen har du varit på en hjärtbiopsi provtagning på hjärtat. Under eftermiddagen satt du på sängkanten en liten stund, det gick mycket bra. Du blev besvärad av slangen i halsen (respiratorn) så du mådde illa. *(Nu funderar jag på om det inte var den här dagen jag mindes? Inte dag 19? haha.. lite förvirrande.. men nån av dom första dagarna som jag satt på sängkanten var riktigt hemska)*. På kvällen vid sextiden kom kirurgen och gjorde vid dina sårhål efter där du haft dina dränage och ECMO kanylerna. Mamma, pappa & Wiktor har varit hos dig.
Brita & Katarina

![](/assets/images/ghost/2015/07/avdelare-8.jpg)
###### Pappas dagbok vecka 3
*(Spelar ingen roll hur många gånger jag läser det här så lipar jag alltid. Världens finaste pappa har jag, och vi har den bästa relationen jag kan tänka mig. Jag älskar dig <3)*

Dag 15: med en god känsla i kroppen går vi upp till dig efter frukost, mamma och Wiktor går in först och jag sitter kvar och väntar och hoppas att natten varit lugn. Efter en liten stund kommer Wiktor tillbaks och säger att du är vaken!
Det var mer än vi hoppats på. Du var tillräckligt klar i skallen för att svar på att du inte hade ont, och att du mådde rätt ok. Ronden hade inte gått, så vi bestämde oss för att komma upp vid tolv igen och kolla vad dom sagt.
Du var stabil och var kontaktbar, hade inte ont och värdena låg bra (lite hög puls) vid middags besöket.
Du har varit stabil hela dagen, att det svajar med puls och tryck tycks inte vara något problem, när vi besökte dig på kvällen så var du lite mer nedsövd men du såg ut att må bra.
Alla dina vårdare är jätte trevliga och super måna om dig och oss, jag har förklarat att det finns ingenstans i hela välden som jag hellre hade varit med dig, det känns jätte tryggt.

Dag 16: Wiktor hade pluggat i natt så han sov över frukosten, vi kom upp till dig vid kvart i nio och då sov du gott. Alla dina världen var bra och vi stannade i tio minuter, när vi skulle gå så sa sköteskan till oss att dom sänkt sömn medicinen och att om vi bara väntade en liten stund så skulle du vakna så mamma stannade och jag gick hem (super värk i min kindtand).
Vid tolv så var Wiktor och mamma uppe och tittade till dig, allt var bra.
Vid halv två var jag uppe och då sov du lugnt, om det inte vore för alla slangar och maskiner så såg du ut som vanligt <u>fast friskare</u>. Det känns som det nya hjärtat och du har blivit kompisar!
Efter maten gick vi upp alla tre och du sov, dom ville sänka sömn medicinen så att vi kunde prata med dig men jag sa att det är bättre att du får vila så kan dom sänka den till ikväll istället.
Vid 21 när vi kom upp så var du ”vaken” du visade att du förstod vad vi sa och du kramade min hand.
Rojja din sköteska förklarade att hon och Gunilla var huvudansvariga för dig sedan så bjöd hon på kaffe.
Rojja är en jätte rar kvinna och det syns på henne att hon är mån om dig (inte för att jag känt annorlunda med någon annan av syrrorna som hjälper dig).
Jag är inte rädd längre, jag vet nu att du kommer vara med mig. Men dessa veckor har varit hemska, jag har aldrig varit så rädd och hjälplös i hela mitt liv. 
Det har inte bara varit att det inte finns något som jag hade kunnat göra för dig, men jag har inte haft någon att prata med om hur jag känner mig. Alla komentarer att Millan är så stark och hon är en kämpe, visst fan är du det men dom dagarna som varit värst så har du inte funnits där och kunnat kämpa och vara stark. Istället så låg det en liten hjälplös, färglös flicka som ett gäng maskiner syresatte, närde, medicinerad och pumpade runt blod i. 
Jag har pratat med Wiktor om att flytta till Skåne, han förklarade att det var jag som var problemet. 
Om ni vill flytta till Skåne i en framtid så gör det Camilla, ni har ert liv att leva och det skulle kännas skönt att Lund har dig under uppsikt. Givetvis litar jag 100% på Laila men inte fan vill du bo i Linköping.
Klåparna på Ryhov ger jag inte mycket för.. utan Lund, Linköping eller Göteborg är väl orter ni kan bo på och då tycker jag att Lund känns bäst.
Jag sa till Wiktor att jag flyttar med ner till Skåne om ni bosätter er i Lund. 

Dag 17: idag så var du med oss på förmiddagen och mitt på dagen men när vi kom vid 18 så sov du och var inte kontaktbar, det var två sköterskor som vi inte träffat förut och dom gav inte något bra intryck.
mamma tyckte att du andades konstigt och att du inte såg bekväm ut, kortsagt så kändes det inte helt ok.
Dialys maskinen var bortkopplad.
När vi senare gick upp så var Rojja där och lugnade oss, hon förklarade att allt var ok och att det gick framåt. 
Under natten så skulle dom minska ner gasen som hjälper högersidan av hjärtat så att du kan slippa respiratorn (NOgasen). När vi gick hem så kände vi oss lugna, Rojja tar ju hand om dig.


 
Dag 18: Idag så hoppade Wiktor frukosten (måste sluta att köpa gifflar till han), så mamma och jag gick upp och hoppades att du skulle vara piggare idag, och det var du!
Du halvlåg och var pigg i ögonen sköteskan som var hos dig var Annelie och jag tror att du tycker om henne för det märks att hon tycker om dig. Vi pratade lite med både dig och Anneli och fick reda på att dom skulle sätta dig upp på säng kanten och att dom skulle ta bort drän slangarna. Sedan så kom Edgard en av dina läkare och informerade dig om läget och han var väldigt nöjd över utvecklingen. Han förklarade att bara för en vecka sedan så var läget inte så ljust. Dom hade fått ner gas värdet till 5 så det kommer nog inte att ta så lång tid innan du slipper respiratorn. Vi gick ut en liten sväng när du satte dig upp och sedan så tog dom dränslangarna.
Du såg lite tagen ut så vi sa att vi kommer upp igen vid halv ett.
Wiktor och mamma var uppe vid ett och du var med och nickade och skakade fram svar. Carsten var jätte nöjd med din utveckling.
När vi kom upp efter maten så sov du så vi stannade bara en liten stund.
När vi gick upp till dig vid 21 så var du vaken och rätt pigg jag förklarade att jag sticker hem i morgon men att Klas kommer ner istället, det tycke du var OK. Det satt en massa mäniskor i anhörighetsrummet och dom hade det tungt, jag tror deras pappa inte klarade sig, och då tänkte jag att det hade kunnat vara vi som satt där. För det fanns stunder som jag tvivlade på att du skulle klara dig. När jag gick så mådde jag inte så bra fast mötet med dig var bra. Idag skulle farfar fyllt 75.

Dag 19: Du var lite dimmig på morgonen men du förstod att jag skulle åka hem ett par dagar och att Klas skulle komma ner istället. Mamma förklarade att du hade fått en pekplatta med alfabetet på så att du kan göra dig förstådd.

Dag 20: Du hade bett dom ringa Wiktor på morgonen det är bra!

Dag 21: I´m  back! Jag pratade med mamma och hon sa att du var vaken och glad på morgonen men att dom skulle ta en ny biopsi. Jag var uppe hos dig vid ett efter det att dom knipsat av en bit av hjärtat och då var du pigg och glad att se mig dock var du lite trött (sömnmedicin). På kvällen när vi kom så var du lite trött men vid gott humör jag förklarade att W´s mamma varit förbi och skojade lite om det, efter en stund så kom det upp 2st kirurger som skulle fixa till drän hålen. Vi satte oss och vänta i fikarummet, efter en timme så kom dom och sa att dom var klara och så förklarade sköteskan att du mått lite illa under eftermiddagen.









