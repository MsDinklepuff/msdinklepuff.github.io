---
title: "Hudcancern - update"
date: 2016-10-19T09:29:16+01:00
slug: hudcancern-update-2
draft: false
tags:
- ghost
- 2016
---

Först vill jag bara säga en sak angående förra inlägget. Jag skrev att jag känner en lättnad, en glädje som återfinns hos mig igen som jag tappat bort alldeles för länge.. Jag har äntligen hittat ord på vad det är, för jag vet att jag kände så innan, och jag skrev om det för två år sen. Och det är ett hopp. Det sitter djupt in i magen, märgen, lungorna känns lätta att andas med och man fylls upp av en nästan euforisk känsla, man ler av att man känner så.
Tyvärr är det inte så idag, inte heller igår. Igår var en jävligt dålig dag. Jag mådde inte alls bra, försökte träna men spydde, åt och mådde illa, orkade inte göra ens lite av det som stod på min lapp att jag skulle göra under dagen.. Fast igår kändes det inte så dåligt, utan jag var okej med att må dåligt igår. Dock vill jag inte ha en till sån dag, men idag verkar hittills bli en dålig dag...

![](/assets/images/ghost/2016/10/avdelare.jpg)

Det är nästan två år sen som jag fick mitt cancerbesked, första gången alltså. Nästan två år sen jag skrev [det här inlägget](http://livet.plitat.se/jag-lever-i-en-tragi-komedi-malignt-melanom-inlagget/). Då var jag så chockad fortfarande, att jag mest garvade och grät om vartannat, men nu har jag landat och tagit det mer seriöst.
Förut var det så mycket känslor som åkte upp och ner.. Dels var jag glad över att jag inte hade lungcancer, men det sög att ha hudcancer. Sen, hudcancer är inte SÅ ILLA. Ska man ha cancer så ska man ha hudcancer, om man får välja liksom. Det värsta var helt klart att jag inte fick byta hjärtat p.g.a. att dom hittade malingt melanom.. Men sen en vecka efter så fick jag ändå stå på listan just för det var så ytligt..
Nu är det mer, neutralt. Det är lugnt, hela mitt LIV hänger inte på det (okej jo, haha, men det är troligtvis så att det är mer än ett år kvar att leva om jag nu skulle få hudcancern spridd.. Då var det inte ens ett år kvar om jag inte fick ett hjärta..)
Nu är det... skrämmande, såklart. Men det är också mycket mer lugnt. 
Om man jämför det med kärlek: Passion och rollercoaster-relationer vs ödmjuk, lugn, kärlek.. Så är det. Jag är okej med att jag har skiten, jag försöker ta hand om det så bra som möjligt men ändå inte leva fullständigt utifrån att jag kommer dö av cancer liksom.
Smörjer in mig med solkräm när jag ska sola, äter lite Dvitaminer då och då, skär bort fläckar då och då, går och kollar fläckar då och då..

![](/assets/images/ghost/2016/10/20150203_230430.jpg)
*Ärr från första leverfläcken vi tog bort*
![](/assets/images/ghost/2016/10/MM-rr.jpg)
*Här är samma ärr (längst ner) när det är läkt, samt ärr nr 2 från en leverfläck(mitt på magen)*

Men ah. Jag var på hudkliniken idag! De hittade en till som dom ville ta bort. Känns såklart jävligt surt, för varje gång dom hittar något misstänktsamt så finns risken såklart att det ÄR något fel med den jävla leverfläcken. Och det är inte själva "operera bort fläcken" som jag bryr mig om eller som skrämmer mig, utan det är att VÄNTA. Tänk om det ÄR NÅGOT så bara VÄNTAR MAN... <br>jag hatar den känslan, och så är det ALLTID med hudcancern.. Dom ser något, väntar tills nästa koll (3-6månader senare), ser om det är nån skillnad.. OM det är skillnad så disskuterar dom, och sen EVENTUELLT tar bort ännu senare, och efter det skickas den på analys och SEN VET MAN. 
jeeeez. Bara skär bort skiten och skicka iväg. Jag har tusen ärr redan, ifall jag får fler är inget jag direkt bryr mig om...
Vi testade också en ny mätmetod på hudcancer som var rätt cool. Man mäter resistensen i huden och sen på leverfläcken, så man ser hur mycket vatten etc det är "vanliga huden" är uppbyggd av, sen jämför man det med mätningen på fläckarna.. 
En av mätningarna gav 98% chans att det inte är något fel, och den andra leverfläcken gav 18% risk att det ÄR något fel.. Sen tar dom de där resultaten och skickar till läkare som diskuterar och sen får man reda på hur man ska göra..

![](/assets/images/ghost/2016/10/IMG_20151230_222039.jpg)
*tredje och fjärde fläckarna vi tog bort satt på benen*

Förövrigt har jag fortfarande inte fått svar på den genetiska utredningen för malingt melanom. För det finns ärftlig form också, kallas smålandsmutationen eftersom den har ursprung från Småland ^^ 
Som tur är har det av dom 4 fläckarna, bara varit 2 som har visat något malingt melanom, och aldrig några metastaser! woop woop
